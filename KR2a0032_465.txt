# -*- mode: mandoku-view -*-
#+TITLE: 宋史
#+DATE: 2018-03-31 09:03:40.245253
#+PROPERTY: ID KR2a0032
#+PROPERTY: BASEEDITION WYG
#+PROPERTY: WITNESS master    
#+PROPERTY: JUAN 卷四百六十五
<pb:KR2a0032_WYG_465-1a>¶
欽定四庫全書¶
　宋史卷四百六十五¶
元中書右丞相總裁托克托等修¶
¶
　列傳二百二十四¶
　外戚下¶
¶
孟忠厚　韋淵　　錢忱　　邢煥¶
¶
¶
潘永思　吴益(弟蓋)　李道　　鄭興裔¶
¶
¶
楊次山¶
¶
孟忠厚字仁仲隆祐太后兄追封咸寧郡王彦弼子也¶
<pb:KR2a0032_WYG_465-1b>¶
后退居瑶華宫哲宗恩眷不衰故忠厚得以仕進宣和¶
中官至将作少監靖康元年知海州召權衛尉卿金人¶
圍城后宫火出居忠厚家繇是免北遷金兵退張邦昌¶
迎后聽政后遣忠厚持書遺康王王即位将迎后授忠¶
厚徽猷閣待制提舉一行事務尋兼幹辦奉迎太廟神¶
主事帝幸揚州除顯謨閣直學士䑓諫交章論列帝以¶
太后故難之后聞即命易武秩遂授常徳軍承宣使幹¶
<pb:KR2a0032_WYG_465-2a>¶
辦皇城司未㡬奉太后幸杭州苖傅亂平趙鼎謂張浚¶
曰太后復辟其功甚大當推恩外家浚乃奏忠厚寧逺¶
軍節度使尋奉太后幸南昌歸至越以母憂解職頃之¶
后崩以祔廟恩起復鎭海軍節度使開府儀同三司及¶
后大祥封信安郡王充禮儀使奉太后神御幸温州紹¶
興九年判鎮江府改判明州兼安撫使改判婺州既而¶
帝以太后攅㑹稽乃命忠厚判紹興府兼脩奉攅宫事¶
加少保三梓宫歸充迎䕶使及營佑陵秦檜當為總䕶¶
使憚徃乃除忠厚樞宻使以代其行檜與忠厚僚壻也¶
<pb:KR2a0032_WYG_465-2b>¶
然心實忌之山陵事畢忠厚欲歸樞宻府檜諷言路引¶
故事論列遂判福州時海宼猖獗帝憂忠厚不能弭其¶
患改判建康府又改判紹興府㑹郊赦加恩謝表有本¶
無時才出為世用語中丞詹大方希檜意論忠厚表辭¶
輕侮謂今日不足與有為遂罷為醴泉觀使檜死召還¶
行在授保寜軍節度使判平江府再改判紹興府過闕¶
入見復詔充萬夀觀使提舉祕書省二十七年卒贈太¶
<pb:KR2a0032_WYG_465-3a>¶
保忠厚奉昭聖太后訓避逺權勢不敢以私干朝廷明¶
受之變太后垂簾忠厚乞裁節夲家恩澤如有夤緣令¶
三省執奏御史劾秦檜當國親姻扳援以進忠厚獨與¶
之忤自越入見語所善王銍曰忠厚與檜雖有親好每¶
懐疑心今欲求一不傷時忌對劄銍教之但言乞免提¶
舉學事而已然亦見廢帝以太后擁佑功故眷忠厚特¶
優后在瑶華三十年恩澤未嘗陳請詔賜忠厚田三十¶
頃以賞之既奉内祠金使至特命押班且令月過局如¶
宰執例及卒三子皆除直祕閣親屬六人各進以一官¶
<pb:KR2a0032_WYG_465-3b>¶
韋淵顯仁太后季弟也靖康末官至拱衞大夫忠州防¶
禦使勾當軍頭引見司金人退張邦昌遣淵持書遺康¶
王于濟南王即位遷親衞大夫寧州觀察使知東上閤¶
門事言横行五司尚未遵元豐舊制乞倂引進司歸客¶
省東西上閤門合而為一以省冗費從之遂命同管客¶
省四方舘閤門事淵性暴横不循法度帝慮其有過難¶
於行法遂遷福建路副總管淵引疾丐祠許之淵乃言¶
<pb:KR2a0032_WYG_465-4a>¶
自宣和及今十二年未嘗磨勘乞遷秩吏部言在法横¶
行無以年勞磨勘者帝遂不許久之落階官除徳慶軍¶
節度使召赴行在除開府儀同三司㑹建康軍帥邉順¶
疾篤留守吕頤浩奏以淵代帝不欲以戚里管軍不許¶
淵陳乞恩數帝詢太后家故例賜田五十頃房緡錢日¶
二十千帝久不予淵官聞太后将入境乃封平樂郡王¶
令逆于境上既從后歸即令致仕又詔奉朝請遷少師¶
淵在内不得逞乞致仕任便居住從之未㡬帝恐其肆¶
横於外復詔落致仕還居賜第太后朝景靈宫淵見后¶
<pb:KR2a0032_WYG_465-4b>¶
出言詆毁詔侍御史余堯弼即其家鞫治淵具状誣罔¶
責授寧逺軍節度副使袁州安置數年復故職累遷太¶
保太傅卒贈太師子三人訊謙讜訊紹興中官至逹州¶
刺史坐過用太后㫖降武徳郎與嶺外監當謙好學能¶
詩官至建康軍節度使謙子璞淳熙末仕至太府少卿¶
髙宗崩擢司農少卿為金國告哀使金主錫宴其館使¶
欲用樂璞不可自朝至夜漏下三十刻金人不能奪及¶
<pb:KR2a0032_WYG_465-5a>¶
入見其閤門令璞吉服入璞又不可日将中乃以凶服¶
見紹熙初除煥章閣論者以為非祖宗舊制遂換授明¶
州觀察使十年不遷寧宗嘉其恬退授清逺軍節度使¶
致仕卒贈太尉¶
錢忱字伯誠吴越王俶五世孫父景臻尚仁宗第十女¶
秦魯國大長公主生忱神宗命賜名除荘宅副使騎都¶
尉帝嘗諭景臻曰主賢宜有子為擇嘉配娶唐介孫女¶
又晁廽外孫忱從二家遊伯父勰在翰苑因得識一時¶
名卿哲宗愛之常使侍左右徽宗覃八寳恩為邕州觀¶
<pb:KR2a0032_WYG_465-5b>¶
察使遷武寧軍觀察留後喜其靖共除瀘州軍節度使¶
欽宗加檢校少保㝷納節髙宗立復拜檢校少保瀘州¶
節度使中太一宫使御書忠孝之家四字賜之進開府¶
儀同三司紹興十五年以秦魯主終䘮除少保封榮國¶
公三十年遷少師仍舊節致仕給真奉明年卒年八十¶
餘贈太師子端禮自有傳¶
邢煥字文仲開封人以父任調孟州汜水縣主簿監在¶
<pb:KR2a0032_WYG_465-6a>¶
京藥局平凖務茶場以勞改宣徳郎莫州司録移知開¶
封府陽武縣都大提舉開徳大名府堤埽歴開封府七¶
十儀曹詔納其女為康王妃靖康初主管亳州明道宫¶
王即位升右文殿脩撰進徽猷閣待制諫議大夫衛膚¶
敏言后父不當班從臣遂改光州觀察使除樞宻都承¶
㫖煥屢奏馬伸言事切當宗澤忠勞可倚黄潜善汪伯¶
彦誤國其言多所禆益遷保静軍承宣使苗劉之變煥¶
自度不能爭廼病免兼提舉萬夀觀求去不已改江州¶
太平觀遂徙居忠州紹興二年入對首陳川陜形勢利¶
<pb:KR2a0032_WYG_465-6b>¶
害請幸荆南分兵以圖恢復凡數百言帝甚嘉之復以¶
為都承㫖引疾不拜擢慶逺軍節度使提舉洞霄宫煥¶
渉學有文節儉自持未嘗恃恩私請識者取焉是年卒¶
贈開府儀同三司謚恭簡加贈少師追封嘉國公¶
潘永思賢妃叔父也妃初進封詔以梁師成第賜永思¶
建炎初為閤門宣賛舎人帶御器械元祐太后在䖍帝¶
遣永思迎歸權三省樞宻事盧益頗與之交結為諫官¶
<pb:KR2a0032_WYG_465-7a>¶
吴表臣所論范宗尹請出永思帝曰未可姑罷禄以困¶
之庶知悔過遂奪職既而辛企宗言永思嘗捕魔賊有¶
功復為帶御器械未㡬大理推治偽告事連永思帝曰¶
永思雖戚里既有過安可廢法乃罷職就逮獄成追一¶
官㝷復為閤門宣賛舍人遷同知閤門事永思乞増給¶
飱錢户部言其不應格法乃止紹興八年自右武郎擢¶
右武大夫知閤門事㝷卒¶
吴益字叔謙蓋字叔平俱憲聖皇后弟也益建炎末以¶
恩補官累遷幹辦御輦院帶御器械蓋紹興五年以恩¶
<pb:KR2a0032_WYG_465-7b>¶
補官累遷宣賛舎人帝與后皆喜翰墨故益蓋兄弟師¶
法亦有書名后受冊推恩益加成州團練使蓋加文州¶
刺史帝為置皇后宅大小學教授以王鎡為之鎡明經¶
善訓導益蓋折節事之益娶秦檜長孫女又與王繼先¶
交相薦引故三家姻族皆躐美官益歴官至保康軍節¶
度使加太尉儀同三司初既建節以檜故授文資直祕¶
閣檜進徽宗御製辭免加恩帝乃特命賜益三品服累¶
<pb:KR2a0032_WYG_465-8a>¶
加祕閣脩撰直徽猷閣以檜提舉編脩寛恤詔令又加¶
益直寳文閣檜死其子熺復請于帝又升敷文閣待制¶
中丞湯鵬舉言益以庸瑣之才恃親昵之勢乞褫職名¶
以示至公帝謂鵬舉所論甚切當然朕于奠檜日諭檜¶
妻子許以保全其家今若遽出其壻則傷恩臣僚無得¶
更有論列自是不復遷顯仁太后葬為攅宫總䕶使始¶
進少保孝宗嗣位進少傅又進太師封太寧郡王乾道¶
七年卒年四十八諡荘簡追封衛王蓋官至武寧軍節¶
度使亦累升太尉開府儀同三司少保封新興郡王乾¶
<pb:KR2a0032_WYG_465-8b>¶
道二年卒年四十二贈太傅追封鄭王益子琚習吏事¶
乾道九年特授添差臨安府通判其後歴尚書郎部使¶
者換資至鎮安軍節度使復以才選除知明州兼沿海¶
制置使寧宗初乃得祠奉朝請㝷知鄂州再知慶元府¶
位至少師判建康府兼留守卒方孝宗崩光宗以疾不¶
能執䘮大臣請太后垂簾冊立寧宗琚言于后曰垂簾¶
可暫不可久后遂以翌日徹簾琚嘗使金金人嘉其信¶
<pb:KR2a0032_WYG_465-9a>¶
義琚死後宋遣使至金議和屢不合金人言南使中惟¶
吴琚言為可信琚弟璹仕至保静軍節度使蓋子環亦¶
至昭化軍節度使¶
李道字行之相州人其中女為光宗后初道與兄旺聚¶
衆歸宗澤澤因事斬旺命道掌其軍澤薨道引軍依㐮¶
陽鎮撫使桑仲仲以為副都統制兼知隨州奏于朝授¶
武義郎閤門宣賛舎人仲為霍明所殺道與統制李横¶
率兵縞素圍明于郢明亡去劉豫遣人持書招道道不¶
從執其使以聞詔嘉奨之豫怒遣将穆楷攻道道拒破¶
<pb:KR2a0032_WYG_465-9b>¶
之除鄧隨州鎮撫使兼知鄧州時李横已命别将守鄧¶
道憚横不敢受遂命仍知隨州樞宻院以道能察軍情¶
不受鎮撫之命理宜褒賞詔領榮州團練使進武義大¶
夫胡安中守唐州勢孤不能自立遂附豫道招之安中¶
復來歸㑹李成入宼鎮撫使李横棄㐮陽去道亦棄隨¶
南歸至江州詔道屬岳飛為選鋒軍統制入唐州擒偽¶
将除唐鄧郢州㐮陽都統制從飛收復㐮陽等郡授行¶
<pb:KR2a0032_WYG_465-10a>¶
營䕶軍累至復州防禦使果州觀察使戍鄂州加中侍¶
大夫武勝軍承宣使又升御前諸軍統制武興蠻楊再¶
興連歲宼掠道破其衆擒再興及其二子遷保寧軍承¶
宣使羣盗朱持等聚桂陽詔道移軍衡州經理道遣髙¶
仲等擊平之落階官加龍神衛四廂都指揮使遷鎮南¶
軍承宣使金将渝盟命道以所部戍荆南府帥臣劉錡¶
奏改為御前前軍右軍就命道統之錡召奏事道代為¶
御前諸軍都統制金将劉士蕚屯光化境道掩擊焚其¶
舟蕚遂遁去尋因大将言道與鄂帥不恊罷踰年起授¶
<pb:KR2a0032_WYG_465-10b>¶
捧日天武四廂都指揮使知荆南府隆興初湖北諸司¶
劾其過帝曰道恃戚里妄作可罷久之再為湖北副總¶
管及卒乃拜慶逺軍節度使贈太尉諡忠毅后既貴進¶
封楚王孫孝友孝純皆至節度使¶
鄭興裔字光錫初名興宗顯肅皇后外家三世孫也曽¶
祖紳封樂平郡王祖翼之陸海軍節度使父蕃和州防¶
禦使興裔早孤叔父藻以子字之分以餘貲興裔不受¶
<pb:KR2a0032_WYG_465-11a>¶
請立義荘贍宗族及藻没遂解官致追報之義初以后¶
恩授成忠郎充幹辦祗候庫聖獻后葬充攅宫内外廵¶
檢累至江東路鈐轄乾道初建康留司請治行宫備廵¶
幸興裔奏勞人費財乞罷其役且言都統及馬軍帥皆¶
非其人徙福建路兵馬鈐轄過闕入見詢以守令臧否¶
興裔條析以對帝曰卿識時務習吏事行當用卿㑹復¶
置武臣提刑就命為之加遥領髙州刺史郡縣積玩檢¶
驗法廢興裔剏為格目分畀屬縣吏不得行其姦因著¶
為令建劒汀邵鹽筴屢更漕臣請易綱運為鈔法興裔¶
<pb:KR2a0032_WYG_465-11b>¶
極言其不可海宼倐去忽来調兵常無及興裔請置澳¶
長宼至徑率民兵禦之又言禁兵事藝不精多充私役¶
乞行禁止尉以捕盗改秩多偽當加審實帝善其數論¶
事詔加成州團練使時傳聞金欲敗盟召興裔為賀生¶
辰使以覘之使還言無他卒如所料累差浙東浙西江¶
東提刑請祠以歸㝷詔知閤門事兼幹辦皇城司又兼¶
樞宻副都承㫖軍婦楊殺鄰舎兒取其臂釧而棄其屍¶
<pb:KR2a0032_WYG_465-12a>¶
獄成刑部以無證左出之命興裔覆治得實帝喜賜居¶
第丁母憂去官服闋復故職除均州防禦使再使金還¶
遷潭州觀察使復請祠起知廬州移知揚州揚與廬為¶
鄰初興裔在廬嘗郤鄰道亙送禮至是按郡籍見前所¶
郤者有出無歸遂奏嚴其禁揚有重屯糧乏例糴他境¶
興裔捜括滲漏以補之食遂足民舊皆茅舎易焚興裔¶
貸之錢命易以瓦自是火患乃息又奏免其償民甚徳¶
之脩學宫立義塜定部轄民兵升差法郡以大治楚州¶
議改築城有謂韓世忠遺基不可易者命興裔徃視既¶
<pb:KR2a0032_WYG_465-12b>¶
至闕地丈餘増築之帝閲奏喜曰興裔不吾欺也紹興¶
元年遷保静軍承宣使召領内祠充明堂大禮都大主¶
管大内公事寧宗即位除知明州兼沿海制置使告老¶
授武秦軍節度使卒年七十四贈太尉諡忠肅興裔歴¶
事四朝以材名結主知中興外族之賢未有其比子三¶
人挺以横行團練使歴淮㐮两道帥損登進士甲科與¶
抗皆有位于朝¶
<pb:KR2a0032_WYG_465-13a>¶
楊次山字仲甫恭聖仁烈皇后兄也其先開封人曽祖¶
全以材武奮靖康末捍京城死事祖漸以遺澤補官仕¶
東南家于越之上虞次山儀状魁偉少好學能文補右¶
學生后受職宫中次山遂霑恩得官積階至武徳郎后¶
為貴妃累遷帶御器械知閤門事丐祠除吉州刺史提¶
舉佑神觀后受冊除福州觀察使㝷拜岳陽軍節度使¶
后謁家廟加太尉韓侂胄誅加開府儀同三司㝷進少¶
保封永陽郡王南郊恩加少傅充萬夀觀使致仕加太¶
保授安徳軍昭慶軍節度使改封㑹稽郡王次山能避¶
<pb:KR2a0032_WYG_465-13b>¶
權勢不預國事時論賢之嘉定十二年卒年八十一贈¶
太師追封冀王子二人谷至太傅保寧軍節度使充萬¶
夀觀使永寧郡王石字介之乾道間入武學以恭聖仁¶
烈后貴賜第慶元中補承信郎差充閤門看班祗候㝷¶
帶御器械嘉泰四年充賀正旦接伴使時金使頗驕倨¶
自矜其善射石從容起挽弦三發三中的金使氣沮嘉¶
定改元除揚州觀察使知閤門事進保寧承宣使久之¶
<pb:KR2a0032_WYG_465-14a>¶
授保寧節度使提舉萬夀觀奉朝請進封信安郡侯十¶
五年以檢校少保進封開國公寧宗崩宰相史彌逺請¶
廢皇子竑而立成國公昀命石與谷白后后不可曰皇¶
子先帝所立豈敢擅變谷石凡一夜七徃反以告后終¶
不聽谷等拜泣曰内外軍民皆已歸心苟不從禍變必¶
生則楊氏且無噍類矣后黙然良久曰其人安在彌逺¶
等召昀入遂矯詔廢竑為濟王立昀是為理宗授開府¶
儀同三司充萬夀觀使時寳慶垂簾人多言夲朝世有¶
母后之聖石獨曰事豈容槩言昔仁宗英宗哲宗嗣位¶
<pb:KR2a0032_WYG_465-14b>¶
或尚在幼沖或素繇撫育軍國重事有所未諳則母后¶
臨朝宜也今主上熟知民事天下悦服雖聖孝天通然¶
不早復政得無基小人離間之嫌乎乃宻疏章獻慈聖¶
宣仁所以臨朝之由逺及漢唐母后臨朝稱制得失上¶
之后覽奏即命擇日徹簾進石少保封永寧郡王以夀¶
明慈睿仁福三冊太后寳進至太傅石性恬澹每拜爵¶
命必力辭恭聖祔廟除太師兄谷疑於辭受石力言曰¶
<pb:KR2a0032_WYG_465-15a>¶
吾家非有元勛盛徳徒以恭聖故致顯貴曩吾父不居¶
是官吾兄弟今偃然受之是将自速顛敗耳矧恭聖抑¶
逺族屬意慮深逺言猶在耳何可遽忘乃合疏懇辭至¶
再三不受及屬疾除彰徳集慶節度使進封魏郡王卒¶
年七十一贈太師¶
　宋史卷四百六十五¶
<pb:KR2a0032_WYG_465-15b>¶

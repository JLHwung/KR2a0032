# -*- mode: mandoku-view -*-
#+TITLE: 宋史
#+DATE: 2018-03-31 09:03:39.097586
#+PROPERTY: ID KR2a0032
#+PROPERTY: BASEEDITION WYG
#+PROPERTY: WITNESS master    
#+PROPERTY: JUAN 卷四百
<pb:KR2a0032_WYG_400-1a>¶
欽定四庫全書¶
　宋史卷四百¶
元中書右丞相總裁托克托等修¶
¶
　列傳第一百五十九¶
¶
王信　　　汪大猷　　袁爕　　吴柔勝¶
¶
¶
㳺仲鴻　　李祥　　　王介　　宋徳之¶
¶
¶
楊大全¶
¶
王信字誠之處州麗水人既冠入太學登紹興三十年¶
進士第試中教官授建康府學教授丁父憂服除進所¶
<pb:KR2a0032_WYG_400-1b>¶
著唐太宗論賛及負薪論孝宗覽之嘉歎不已特循兩¶
資授太學博士時須次者例徙外添差溫州教授郡饑¶
疫議遣官振救之父老願得信任其事守不欲以煩信¶
請益力信聞之欣然為行徧至病者家全活不可勝記¶
差敕令所刪定官法令有不合人情自相抵牾吏得以¶
傅㑹出入者悉釐正之轉對言敵情不可測和議不可¶
恃今日要當先為自備之䇿以待可乗之機上以為是¶
<pb:KR2a0032_WYG_400-2a>¶
又論太學正錄掌規矩之官而員多博士掌訓導之官¶
而員少請以正錄兩員升為博士從之論除官脞冗之¶
弊乞精選監司而擇籍名郡将代半歳乃注人上親以¶
其章授宰臣行權考功郎官蜀人張公遷初八年免銓¶
至是改秩吏妄引言復令柅之信鉤考其故吏怖服有¶
三蜀士實礙式吏受賕為地工部尚書趙雄蜀人也以¶
屬信信持弗聼已而轉吏部閱審成牘撫掌愧歎嗟激¶
不已以聞于上它日上謂尚書蔡沈曰考功得王信銓¶
曹遂清邏者私相語指為神眀武臣給吿不書年齒磨¶
<pb:KR2a0032_WYG_400-2b>¶
轉蔭薦肆為姦欺不可控搏為擿最者數事吿宰相付¶
之大理獄事連三衙殿帥王友直鋭争之上審知其非¶
沮之曰考功所言公事也汝将何為獄具皆伏辜因請¶
置籍以柅後患授軍器少監仍兼考功郎官丁母憂吏¶
裒金殺牲禱神願信服闋無再為考功既起知永州入¶
奏事留為将作少監復考功郎官轉軍器少監兼右司¶
郎官升員外郎四方有以疑獄来上者信反復披覽常¶
<pb:KR2a0032_WYG_400-3a>¶
至夜分升左司員外郎轉對論士大夫趨向之弊居官¶
者逃一時之責而後之禍患有所不恤獻言者求一時¶
之合而行之可否有所不計集事者以趣辦為能而不¶
為根本之慮謀利者以羨餘為事而不䆒源流之實持¶
論尚刻薄而寖失祖宗忠厚之意革弊類煩碎而不眀¶
國家寛大之體因循玩習恬不為怪願酌古之道當時¶
之宜示好惡扵取舎之間使天下靡然知鄉而無復為¶
目前苟且之狥又論朝廷有恤民之政而州縣不能行¶
恤民之實近歳不登陛下軫念元元凡水旱州郡租賦¶
<pb:KR2a0032_WYG_400-3b>¶
㦯蠲放㦯倚閣住催然倚閣住催之名可以並緣為擾¶
願眀與減放又論豫備三説收逃亡之卒選忠順之官¶
嚴訓練之職又言屯田利害上皆納其説兼玉牒所檢¶
討官提領戸部酒庫乆之上諭信曰知朕意否行用卿¶
慮書生不長扵財賦故以命卿果能副朕所委為中書¶
門下檢正諸房文字遷太常少卿兼權中書舎人假禮¶
部尚書使于金肄射都亭連中其的金人駴曰尚書得¶
<pb:KR2a0032_WYG_400-4a>¶
非黒王相公子孫耶謂王徳用也信得米芾書法金人¶
寳之歸言金人必衰之兆有四在我當備之䇿有二上¶
首肯之太史奏仲秋日月五星㑹于軫信言休咎之徴¶
史䇿不同然五星聚者有之未聞七政共集也分野在¶
椘願思所以順天而應之因條上七事又言陛下即位¶
之初經營中原之志甚鋭然功之所以未立者正以所¶
用之人不一其人不一故其論不一其論不一故其心¶
不一願豫求至當之論使歸于一鎖闈封駁而右府所¶
下不闗中書㦯斜封捷出左扵公論統領官奴事内侍¶
<pb:KR2a0032_WYG_400-4b>¶
坐謫逺州幸䝉赦還而遽復故職潜藩恩舊之隸徒榷¶
酤宜而齒朝士老禁校僥冀節鉞詭計可得之而奉稍¶
恩典與正不異閤門多溢額祗候妃嬪進封而冒指它¶
姓為甥姪既一一塗歸有雖書讀而徐核其不當者續¶
争救之上曰事有不可不問者苐言之朕無有不為卿¶
行者扵是益抗志不回宦者甘昪既逐逺之矣屬髙宗¶
崩用治䘮事人莫敢言昪俄提舉徳夀宫信亟執奏舉¶
<pb:KR2a0032_WYG_400-5a>¶
朝皆悚翰林學士洪邁適入上語之曰王給事論甘昪¶
事甚當朕特白太上皇后聖訓以為今一宫之事異扵¶
向時非我老人所能任小黄門空多類不習事獨昪可¶
任責分吾憂渠今已歸居室尚不能有豈敢蹈故態以¶
是駮䟽不欲行卿見王給事可道此意信聞之乃止信¶
遇事剛果論奏不避權要繇此人多嫉之信亦力求去¶
提舉崇福宫詔求言信條十事以獻其目曰法戒輕變¶
令貴必行寛州郡以養民力修軍政以待機㑹郡當分¶
其緩急縣當别其劇易嚴銅錢之禁廣積聚之備處歸¶
<pb:KR2a0032_WYG_400-5b>¶
附之人收逃亡之卒起知湖州信未渉州縣據按剖析¶
敏如流泉擢集英殿修撰知紹興府浙東安撫使奏免¶
逋官錢十四萬絹七萬匹緜十萬五千兩米二千萬斛¶
山陰境有湖四環皆田歳苦潦信創啟斗門導停¶
潴注之海築十一壩化滙浸為上腴民繪象以祠更其¶
名曰王公湖築漁浦隄禁民不舉子買學田立義冢衆¶
職修理加煥章閣待制徙知鄂州改池州初信扶其父¶
<pb:KR2a0032_WYG_400-6a>¶
䘮歸自金陵草履徒行雖疾風甚雨弗避也由是得寒¶
濕疾及聞孝宗遺詔悲傷過甚疾復作至是寖劇上章¶
請老以通議大夫致仕有星隕于其居光如炬不及地¶
數尺而散數日信卒遺訓其子以忠孝公㢘所著有是¶
齊集行世¶
汪大猷字仲嘉慶元府鄞縣人紹興七年以父恩補官¶
授衢州江山縣尉曉暢吏事登十五年進士第授婺州¶
金華縣丞争財者諭以長幼之禮悦服而退李椿年行¶
經界法約束嚴甚&KR0702;大猷覆視龍㳺縣大猷請不實者¶
<pb:KR2a0032_WYG_400-6b>¶
得自陳毋遽加罪改建徳遷知崑山縣丁父憂免䘮差¶
總領淮西江東錢糧幹官改幹辦行在諸司糧料院參¶
知政事錢端禮宣諭淮東辟幹辦公事充叅議官遷大¶
宗丞兼吏部郎官又兼户部右曹入對言總覈名實責¶
任臣下因才而任毋違所長量能授官毋拘流品孝宗¶
顧謂左右曰䟽通詳雅而善議論有用之才也除禮部¶
員外郎丞相洪适薦兼吏部侍郎仍遷主管左選荘文¶
<pb:KR2a0032_WYG_400-7a>¶
太子初建東宫兼太子左諭徳侍講兩日一講孟子多¶
寓規戒太子甞出龍大淵禁中所進侍燕樂章諭宫僚¶
同賦大猷曰鄭衛之音近習為倡非講讀官所當預白¶
于太子而止遷祕書少監修五禮㑹要金人来賀假吏¶
部尚書為接伴使尋兼權刑部侍郎又兼宗政殿説書¶
又兼給事中孝宗清燕毎訪政事甞曰朕毎厭宦官女¶
子之言思與卿等欵語欲知朝政闕失民情利病苟有¶
所聞可極論之大猷遂陳耆長雇直隸總經制司並縁¶
法意使里正兼催科之役厲民為甚又論亭户未甞煮¶
<pb:KR2a0032_WYG_400-7b>¶
鹽居近場監貸錢射利隐寄田産害及編氓宜取一等¶
以上充役又論賜田勲戚豪奪相先陵轢州縣惟當賜¶
金使自求之又論沒入貲産止可行扵彊盜贓吏至扵¶
倉庫綱運之負䧟者惟當即其業收租以償既足則給¶
還使復故業轉對言榷酒之害及居官者不得鑄銅為¶
器上嘉奨曰卿前後所言皆今日可行之事權刑部侍¶
郎升侍講言有司卒用新制棄舊法輕重舛牾無所遵¶
<pb:KR2a0032_WYG_400-8a>¶
承使舞文之吏時出以售其姦請眀詔編纂書成上進¶
上大悦尚書周執羔韓元吉樞宻劉珙以強盜率不處¶
死無所懲艾右司林栗謂太祖朝強盜贓滿三貫死無¶
首從不問殺傷景祐增五貫固從寛今設六項法非手¶
刅人例奏裁黥配何所懲艾請從舊法贓滿三貫者斬¶
大猷曰此吾職也遂具奏曰彊盜烏可恕用舊法而痛¶
懲之固可也天聖以来益用中典寖失禁姦之意今所¶
議六項法犯者以法行之非此而但取財惟再犯者死¶
可謂寛嚴適中若皆寘之死地未必能禁其為盜盜知¶
<pb:KR2a0032_WYG_400-8b>¶
必死将甘心扵事主矣望稍開其生路乃奏用六項法¶
則死者十七人用見行法則十四人舊法則百七十人¶
俱死遂從大猷議借吏部尚書為賀金國正旦使至盱¶
眙得印榜云彊盜止用舊法罷六項法還朝自劾求去¶
上聞之復行六項法改權吏部侍郎兼權尚書夜傳㫖¶
學士院出唐沈既濟論選舉事曰今日有此弊可行與¶
否詰旦當面對即奏事與今異弊雖似之言則難行上¶
<pb:KR2a0032_WYG_400-9a>¶
曰卿言甚眀既郊差充鹵簿使以言去授敷文閣待制¶
提舉太平興國宫起知泉州毘舎邪甞掠海濱居民歳¶
遣戍防之勞費不貲大猷作屋二百區遣将留屯乆之¶
戍兵以真臘大賈為毘舎邪犯境大猷曰毘舎邪面目¶
黒如漆語言不通此豈毘舎邪耶遂遣之故事蕃商與¶
人爭鬬非傷折罪皆以牛贖大猷曰安有中國用島夷¶
俗者苟在吾境當用吾法三佛齊請鑄銅瓦三萬詔泉¶
廣二州守臣督造付之大猷奏法銅不下海中國方禁¶
銷銅奈何為其所役卒不與進敷文閣直學士留知泉¶
<pb:KR2a0032_WYG_400-9b>¶
州踰年提舉太平興國宫改知隆興府江西安撫使以¶
大暑討永新禾山洞寇不利自劾降龍圗閣待制落職¶
南康軍居住提舉太平興國宫復龍圗閣待制提舉上¶
清太平宫復敷文閣待制升學士沒贈二官大猷與丞¶
相史浩同里又同年進士未甞附麗以干進浩深歎美¶
之好周施叙宗族外族為興仁錄率鄉人為義荘二十¶
餘畝以為倡衆皆欣勸所著有適齊存藁備忘訓鑒等¶
<pb:KR2a0032_WYG_400-10a>¶
書¶
袁燮字和叔慶元府鄞縣人生而端粹専静乳媪置槃¶
水其前玩視終日夜卧常醒然少長讀東都黨錮傳慨¶
然以名節自期入太學登進士第調江陰尉浙西大饑¶
常平使羅㸃屬任振恤燮命毎保畫一圗田疇山水道¶
路悉載之而以居民分布其間凡名數治業悉書之合¶
保為都合都為鄉合鄉為縣征發争訟追胥披圗可立¶
決以此為荒政首除㳂海制屬連丁家艱寧宗即位以¶
太學正召時朱熹諸儒相次去國丞相趙汝愚罷燮亦¶
<pb:KR2a0032_WYG_400-10b>¶
以論去自是黨禁興矣乆之為浙東帥幕福建常平屬¶
㳂海參議嘉定初召主宗正簿樞宻院編修官權考功¶
郎官太常丞知江州改提舉江西常平權知隆興召為¶
都官郎官遷司封因對言陛下即位之初委任賢相正¶
士鱗集而竊威權者從旁睨之彭龜年逆知其必亂天¶
下顯言其姦龜年以罪而去權臣遂根據㡬危社稷陛¶
下追思龜年盖甞臨朝太息曰斯人猶在必大用之固¶
<pb:KR2a0032_WYG_400-11a>¶
已深知龜年之忠矣今正人端士不乏願陛下常存此¶
心急聞剴切崇奨朴直一龜年雖沒衆龜年繼進天下¶
何憂不治臣昨勸陛下勤扵好問而聖訓有曰問則眀¶
臣退與朝士言之莫不稱善而側聼十旬陛下之端拱¶
淵黙猶昔也臣竊惑焉夫既知如是而眀則當知反是¶
而闇眀則輝光旁燭無所不通闇則是非得失懵然不¶
辨矣遷國子司業秘書少監進祭酒秘書監延見諸生¶
必廸以反躬切已忠信篤實是為道本聞者悚然有得¶
士氣益振兼崇正殿説書除禮部侍郎兼侍讀時史彌¶
<pb:KR2a0032_WYG_400-11b>¶
逺主和燮争益力臺論劾燮罷之以寳文閣待制提舉¶
鴻慶宫起知溫州進直學士奉祠以卒燮初入太學陸¶
九齡為學錄同里沈煥楊簡舒亦皆在學以道義相¶
切磨後見九齡之弟九淵發眀本心之指乃師事焉毎¶
言人心與天地一本精思以得之兢業以守之則與天¶
地相似學者稱之曰潔齋先生後諡正獻子甫自有傳¶
吴柔勝字勝之宣州人幼聼其父講伊洛書已知有持¶
<pb:KR2a0032_WYG_400-12a>¶
敬之學不妄言笑長逰郡泮人皆憚其方嚴登淳熈八¶
年進士第調都昌簿丞相趙汝愚知其賢差嘉興府學¶
教授将寘之館閣㑹汝愚去御史湯碩劾柔勝甞救荒¶
浙右擅放田租為汝愚收人心且主朱熹之學不可為¶
師儒官自是閒居十餘年嘉定初主管刑工部架閣文¶
字遷國子正柔勝始以朱熹四書與諸生誦習講義䇿¶
問皆以是為先又扵生徒中得潘時舉呂喬年白于長¶
擢為職事使以文行表率扵是士知趍向伊洛之學晦¶
而復眀遷太學博士又遷司農寺丞出知随州時再議¶
<pb:KR2a0032_WYG_400-12b>¶
和好尤戒開邉隙旁塞之民事與北界相渉不問法輕¶
重皆殺之郡民梁臯有馬為北人所盜追之急北人以¶
矢拒臯臯與其徒亦發二矢北界以為言郡下七人于¶
獄柔勝至立破械縦之具始末報北界而已收土豪孟¶
宗政扈再興隸帳下後宗政再興皆為名将築随州及¶
棗陽城招四方亡命得千人立軍曰忠勇廪以總所闕¶
額營柵器械悉備除京西提刑領州如故改湖北運判¶
<pb:KR2a0032_WYG_400-13a>¶
兼知鄂州甫至值歳歉即乞糴于湖廣大講荒政十五¶
州被災之民全活者不可勝計改知太平州除直秘閣¶
主管亳州眀道宫改直華文閣除工部郎中力辭除秘¶
閣修撰依舊宫觀以卒諡正肅二子淵潜俱登進士各¶
有傳¶
游仲鴻字子正果之南充人淳熈二年進士第初調犍¶
為簿李昌圗總蜀賦辟糴買官竒其才曰吾董餉積年¶
惟得一士昌圗召入首薦之擢四川制置司幹辦公事¶
制置使趙汝愚一見即知敬之叙州董蠻犯犍為境憲¶
<pb:KR2a0032_WYG_400-13b>¶
将合兵討之仲鴻請行詰其釁端以州負馬直也乃使¶
人諭蠻曰歸俘則還馬直不然大兵至矣蠻聼命仲鴻¶
受其降而歸改秩知中江縣總領楊輔&KR0702;置幕下時闗¶
外營田凡萬四千頃畝僅輸七升仲鴻建議請以兵之¶
當汰者授之田存赤籍遲以數年汰者衆耕者多則横¶
歛一切之賦可次第以減輔然之大将吴挺沮而止趙¶
汝愚移帥閩舉仲鴻自代制置使京鏜轉運劉光祖亦¶
<pb:KR2a0032_WYG_400-14a>¶
交薦于朝紹興四年赴召趙汝愚在樞宻謂仲鴻直諒¶
多聞訪以蜀中利病汝愚欲親出經略西事仲鴻曰宥¶
宻之地斡旋者易公獨不聞呂申公經略西事當在朝¶
廷之語乎汝愚悟而止差幹辦諸司糧料院光宗以疾¶
乆不朝重華宫仲鴻遺汝愚書陳宗社大計書有伊周¶
霍光語汝愚讀之駭立㷊之不答又遺書曰大臣事君¶
之道苟利社稷死生以之既不死曷不去汝愚又不答¶
孝宗崩仲鴻泣謂汝愚曰今惟有率百官哭殿庭以請¶
親臨宰相留正以病去仲鴻亟簡汝愚曰禫日不決禍¶
<pb:KR2a0032_WYG_400-14b>¶
必起矣汝愚又不答後三日嘉王即位于重華宫汝愚¶
既拜右丞相以仲鴻乆㳺其門辟嫌不用初汝愚之定¶
䇿也知閤韓侂胄頗有勞望節鉞汝愚不與侂胄方居¶
中用事恚甚汝愚迹已危方益自嚴重選人求見者例¶
不許仲鴻勸以降意容接覬遏異論而汝愚以淮東西¶
總賦積弊奏遣仲鴻覈實仲鴻曰丞相之勢已孤不憂¶
此而顧憂彼耶改監登聞鼔院以行㑹侍講朱熹以論¶
<pb:KR2a0032_WYG_400-15a>¶
事去國仲鴻聞之即上䟽曰陛下宅憂之時御批數出¶
不由中書前日宰相留正之去去之不以禮諌官黄度¶
之去去之不以正近臣朱熹之去復去之不以道自古¶
未有舎宰相諌官講官而能自為聰眀者也願亟還熹¶
毋使小人得志以養成禍亂監察御史胡紘希侂胄意¶
誣汝愚乆蓄邪心甞語人以乗龍授鼎之夢又謂朝士¶
中有推其宗派以為裔出椘王元佐正統所在者指仲¶
鴻也初欲直書仲鴻名同臺張孝伯見之曰書其名則¶
竄之矣凡阿附宰相本冀官爵此人沉埋六院且二年¶
<pb:KR2a0032_WYG_400-15b>¶
心跡可察卒不書其名慶元元年汝愚罷相仲鴻遷軍¶
器監主簿力丐外除知洋州朱熹聞其出曰信蜀士之¶
多竒也越三年起知嘉定府擢利路轉運判官數忤宣¶
撫副使吴曦曦言仲鴻老病朝命易他部未㡬曦叛宣¶
撫司幕官薛紱訪仲鴻扵果山仲鴻對之泣指案上一¶
編書示紱曰開禧丁夘正月游某死謂家人曰曦逼吾¶
死即填其日時宣撫大使程松已棄其師遁仲鴻以書¶
<pb:KR2a0032_WYG_400-16a>¶
勸成都帥楊輔討賊輔不能用至是松至果仲鴻謂紱¶
曰宣威肯留則吾以積奉二萬緡犒兵護宣威之成都¶
松不顧而去總賦劉崇之繼至仲鴻遣其子似徃見以¶
吿松者吿之崇之復不聼未㡬曦誅參政李璧奏除利¶
路提㸃刑獄尋乞休致予祠而歸遷中奉大夫嘉定八¶
年卒年七十八劉光祖表其隧道曰於乎慶元黨人游¶
公之墓紹定五年謚曰忠子自淳祐五年為右丞相自¶
有傳¶
李祥字元徳常州無錫人隆興元年進士為錢塘縣主¶
<pb:KR2a0032_WYG_400-16b>¶
簿時姚憲尹臨安俾攝錄參邏者以巧發為能毎事下¶
有司必監視鍜鍊囚服乃已嘗誣吿一武臣子謗朝政¶
鞫于獄祥不使邏者入門既而所吿無實具以白尹尹¶
驚曰上命無實乎祥曰即坐譴自甘憲具論如祥意上¶
駭曰朕㡬誤矣卿吾争臣也遂賜憲出身為諌大夫祥¶
調濠州錄事參軍安豐守臣冒占民田訟屢攻而不次¶
監司委祥卒歸之民未㡬其人易守濠以嫌換司理廬¶
<pb:KR2a0032_WYG_400-17a>¶
州守出改官奏留之不可主管戸部架閣文字太學博¶
士國子博士司農寺丞樞宻院編修官兼刑部郎官大¶
宗正丞軍器少監言忝朝蹟八年在外賢才不勝衆願¶
更出迭入内臣始出提舉淮東常平茶鹽淮西運判兩¶
淮鐡錢比不定祥䟽乞官賜錢米銷濫惡者廢定城興¶
國漢陽監更鑄紹興新錢從之淮人以安遷國子司業¶
宗正少卿國子祭酒丞相趙汝愚以言去國祥上䟽争¶
之曰頃夀皇崩兩宫隔絶中外洶洶留正棄印亡去國¶
命如髮汝愚不畏滅族決䇿立陛下風塵不揺天下復¶
<pb:KR2a0032_WYG_400-17b>¶
安社稷之臣也奈何無念功至意忽體貌常典使精忠¶
巨節拂鬰黯闇何以示後世除直龍圗閣湖南運副言¶
者劾罷之扵是太學諸生楊宏中周端朝等六人上書¶
留之俱得罪主沖佑觀再請老以直龍圗閣致仕嘉泰¶
元年八月卒諡肅簡¶
王介字元石婺州金華人從朱熹吕祖謙逰登紹熈元¶
年進士第廷對陳時弊大略言近者罷拾遺補闕有逺¶
<pb:KR2a0032_WYG_400-18a>¶
諌之意小人唱為朋黨有厭薄道學之名上嘉其直擢¶
居第三人簽書昭慶軍節度判官㕔公事除為國子錄¶
上䟽言夀皇親挈神器授之陛下孝敬豈可乆闕乎又¶
言婦事舅姑如事父母不可虧宫中之禮不報孝宗崩¶
介又力請上過宫執䘮累䟽言辭激切人歎其忠寧宗¶
即位介上䟽言陛下即位未三月䇿免宰相遷易臺諌¶
悉出内批非治世事也崇寧大觀間事出御批遂成北¶
狩之禍杜衍為相常積内降十數封還今宰相不敢封¶
納臺諌不敢弹奏此豈可乆之道遷太學博士時韓侂¶
<pb:KR2a0032_WYG_400-18b>¶
胄居中潜弄威福之柄猶未肆也而文墨論議之士陰¶
附之以希進扵是始無所憚矣侂胄始疑介前封事詆¶
已且其弟仰胄甞以舊識求自通介拒絶之侂胄怨益¶
深添差通判紹興府尋知邵武軍㑹學禁起諌大夫姚¶
愈劾介與袁燮皆偽學之黨且附㑹前相汝愚主管台¶
州崇道觀乆之差知廣徳軍侂胄之隸人蘇師旦忿介¶
不通謁目為偽黨併及甲寅廷對之語以吿侂胄有勸¶
<pb:KR2a0032_WYG_400-19a>¶
其自眀者介曰吾髪已種種豈為䑕輩所使邪侂胄亦¶
畏公議不敢發以外艱去免䘮知饒州未赴召為祕書¶
郎遷度支郎官師旦已建節介與同列謁政府遇之扵¶
庭客皆踰階而揖介不顧扵是殿中侍御史徐柟劾介¶
資淺立異奉祠除都大坑冶侂胄誅朝廷更化介召還¶
除侍左郎官兼右司太子舎人改兵部郎官國子司業¶
太子侍講兼國史院編修官實錄院檢討官除國子祭¶
酒㑹以不雨詔百官指陳闕失時宰相史彌逺以母䘮¶
起復介手䟽厯論時政推本洪範僣恒暘若之證謂羅¶
<pb:KR2a0032_WYG_400-19b>¶
日愿為變是下人謀上也修好增幣而金人猶觖望是¶
夷人亂華也内批數出是左右干政也諌官無故出省¶
是小人間君子也皆謂之僣一僣已足以致天變而况¶
兼有之哉又言漢法天地降災䇿免丞相乞令彌逺終¶
䘮擇公正無私者置左右王吕蔡秦之覆轍可以為戒¶
接送伴金國賀生辰使還奏故事兩國通廟諱御名而¶
本朝止通御名髙宗至光宗皆傳名而不傳諱紹熈初¶
<pb:KR2a0032_WYG_400-20a>¶
黄裳甞以為言而未及釐正願正典禮以尊宗廟除秘¶
書監陞太子右諭徳其在春宫篤意輔導毎遇講讀因¶
事規諌太子甞欲索館中圗畫卻而弗與及張燈設樂¶
則諌止之且乞選配故家以正始絶令㫖以杜請謁宫¶
僚分日上直以資見聞遷宗正少卿兼權中書舎人繳¶
駁不避權貴張允濟以閤職為州鈐介謂此小事而用¶
權臣例破祖宗制不可不封還詞頭丞相語介曰此中¶
宫意介曰宰相而逄宫禁意向給舎而奉宰相風㫖朝¶
廷紀綱掃地矣居數日除起居舎人介奏宰相以私請¶
<pb:KR2a0032_WYG_400-20b>¶
不行而托威福扵宫禁權且下移誰敢以忠吿陛下者¶
乞歸老不許言本朝循唐入閤之制左右史不立前殿¶
若御後殿則立朶殿下何所聞見而修起居注乎乞依¶
歐陽修王存胡銓所請分立殿上吏部侍郎許奕以言¶
事去國介奏曰陛下更化三年而言事官去者五人倪¶
思傅伯成既去其後蔡幼學鄒應龍相繼而出今許奕¶
復蹈前轍此五臣者四為給事一為諌大夫兩年之間¶
<pb:KR2a0032_WYG_400-21a>¶
盡聼其去㦯謂此皆宰相意自古未有大臣因給舎論¶
事而去之者是大臣誤陛下也将恐成孤立之勢䟽奏¶
乞補外以右文殿修撰知嘉興府歳餘升集英殿修撰¶
知襄陽府京西安撫使徙知慶元府兼沿海制置使以¶
疾奉祠嘉定六年八月卒年五十六端平三年郡守趙¶
汝談請于朝特贈中大夫寳章閣待制諡忠簡子埜自¶
有傳¶
宋徳之字正仲其先京兆人隋諌大夫逺謫彭山子孫¶
散居扵蜀遂為蜀州人徳之以應舉擢慶元二年外省¶
<pb:KR2a0032_WYG_400-21b>¶
第一為山南道掌書記召除國子正遷武學博士與諸¶
生論八陣之象本乎八卦皆動物也竒正之變徃来相¶
生而不窮知此然後可以致勝遷編修樞宻院時兵釁¶
有萌㑹赤眚見太陰犯權星未浃日内北門鴟尾災延¶
及三省六部詔求言徳之奏離為火為日為甲胄坎為¶
水為月為盜為隐伏故火失其性赤氣見憂在甲兵水¶
失其性太陰失度憂在隐伏因䟽七事皆當今至切之¶
<pb:KR2a0032_WYG_400-22a>¶
患乃曰人火小變不足慮天象之變臣竊危之他日又¶
曰今敵未動而輕變祖宗舊制命武臣帥邉以自遺患¶
晉叛将唐藩鎮之禍基扵此矣時吴曦在西陲皇甫斌¶
在襄陽郭倪李爽在兩淮徳之預以為慮除太常丞出¶
知閬州㑹曦變託跌足以避偽事平始赴閬擢本路提¶
㸃刑獄制帥安丙奏徳之傲視君命不俟代者之来徑¶
用觀察使印領事詔降一官改潼川路轉運判官湖南¶
路提刑改湖北召為兵部郎官朝論有疑安丙意丞相¶
史彌逺首以問徳之徳之對曰蜀無安丙朝廷無蜀矣¶
<pb:KR2a0032_WYG_400-22b>¶
人有大功實不敢以私嫌廢公議忤時相意遂罷安丙¶
深感徳之嘗謂人曰丙不知正仲正仲知丙丙負正仲¶
正仲不負丙請昬扵徳之不許論者益稱徳之之賢起¶
知眉州監特奏名試得疾而卒徳之大父耕性剛介一¶
朝棄官去莫知所終從父㢘語徳之曰吾昔至臨安府¶
有人言蜀有宋宣教者過浙江而去吾適越求之則入¶
四眀矣徳之渡浙江尋訪至雪竇有蜀僧言聞諸耆老¶
<pb:KR2a0032_WYG_400-23a>¶
云山後有爛平山有三居士焉其一宋宣教也徳之躋¶
攀至爛平見丹竈置祠其上而歸¶
楊大全字渾甫眉之青神人乾道八年進士調溫江尉¶
攝邑有政聲紹熈三年召除監登聞鼓院五年光宗以¶
疾乆不克省重華宫廷臣多論諌者太學生汪安仁等¶
二百餘人上書而龔日章等百餘人以投匭上書為緩¶
必欲伏闕大全謂院以登聞名實眀目逹聡之地也今¶
乃使人視為具文吾何顔以尸此職乃為書以諌力請¶
過宫書上不報大全扵是三上䟽其略曰臣之志扵憂¶
<pb:KR2a0032_WYG_400-23b>¶
君者不畏義死不榮幸生不以言而獲罪為恥而以言¶
不聼從為耻自古諌之不效其大者身膏斧鑕其次亦¶
流竄四裔其小者猶罷免終身未有若今日不勉扵聼¶
從亦不加扵黜逐徒餌之以無所譴呵之恩使皆饕富¶
貴甘豢養以消靡其風節平居皆貪祿懐姦之士則臨¶
難必無仗節死義之人陛下自夏秋以来執政從官之¶
死者皆不信卒之果然乎不然乎建康趙濟死武興吴¶
<pb:KR2a0032_WYG_400-24a>¶
挺死今尚不以為然則事有幾微扵朕兆者可諌陛下¶
乎萬一變起蕭牆禍生肘腋陛下必将以為不信坐受¶
其危亡矣盜滿山東而髙斯弄權二世不知也蠻寇成¶
都而更奏㨗眀皇不知也此猶左右聾瞽爾今在朝之¶
士瀝忠以吿而陛下不聼是陛下自壅蔽其聰眀也今¶
外間傳聞以為夀皇将幸越幸吴興此愛陛下之深欲¶
泯其迹也陛下當亟圗所以觧夀皇之憂䟽入又不報¶
寧宗即位遷宗正寺主簿慶元元年易太常寺主簿遷¶
司農寺丞修髙宗實錄充檢討官先是韓侂胄用事私¶
<pb:KR2a0032_WYG_400-24b>¶
臺諌之選為已羽翼且欲得知名士借其望以&KR1062;羣言¶
一時之好進者恨不與此選也㑹御史虚位有力薦大¶
全者屬大全一徃見且曰公朝見除目夕下矣大全笑¶
謝決不徃眀日遂丐外時實錄将上矣上必推恩大全¶
去不少待扵是除知金州至姑蘓以病卒¶
論曰王信有文學通政事汪大猷敦厚老成袁燮學有¶
所本吴柔勝㳺仲鴻名在偽學觀李祥訟趙汝愚公論¶
<pb:KR2a0032_WYG_400-25a>¶
籍是以立王介楊大全直道而行宋徳之其知兵者歟¶
　宋史卷四百¶
<pb:KR2a0032_WYG_400-25b>¶

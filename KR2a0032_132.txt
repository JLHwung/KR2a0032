# -*- mode: mandoku-view -*-
#+TITLE: 宋史
#+DATE: 2018-03-31 09:03:34.398342
#+PROPERTY: ID KR2a0032
#+PROPERTY: BASEEDITION WYG
#+PROPERTY: WITNESS master    
#+PROPERTY: JUAN 卷一百三十二
<pb:KR2a0032_WYG_132-1a>¶
欽定四庫全書¶
　宋史巻一百三十二¶
元中書右丞相總裁托克托等修¶
¶
　樂志第八十五¶
¶
樂七(樂章一)¶
¶
　　　　　郊祀　　　祈榖　　(雩祀五方帝)　感生帝　¶
建隆郊祀八曲¶
降神髙安　在國南方時維就陽以祈帝祉式致民康¶
　豆籩鼎爼金石絲簧禮行樂奏皇祚無疆¶
<pb:KR2a0032_WYG_132-1b>¶
皇帝升降隆安　歩武舒遲陞壇肅祇其容允若于禮¶
　攸宜¶
奠玉幣嘉安　嘉玉制幣以通神明神不享物享于克¶
　誠¶
奉爼豐安　笙鏞備樂繭栗陳牲乃迎芳爼以薦髙明¶
酌獻禧安　丹雲之爵金龍之杓挹于尊罍是曰清酌¶
飲福禧安　潔兹五齊酌彼六尊致誠斯至率禮彌敦¶
<pb:KR2a0032_WYG_132-2a>¶
　以介景福永隆後昆重熈累洽帝道攸尊¶
亞獻終獻正安　謂天葢髙其聽孔卑聞樂歆徳介以¶
　福禧¶
送神髙安　倐兮而來忽兮而廻雲馭杳邈天門洞開¶
咸平親郊八首¶
降神髙安　圜丘何方在國之陽禮神合祭運啓無疆¶
　祖考來格籩豆成行其儀肅肅降福穰穰¶
皇帝升降隆安　禮備樂成乾健天行帝容有穆佩玉¶
　鏘鳴¶
<pb:KR2a0032_WYG_132-2b>¶
奠玉幣嘉安　定位毖祀告于神明嘉玉量幣享于克¶
　誠¶
奉爼豐安　有牲斯純有爼斯陳進于上帝昭報深仁¶
酌獻禧安　大報于帝盛徳升聞醴齊良潔粢盛苾芬¶
飲福禧安　祀帝圜丘九州獻力禮行于郊百神受職¶
　靈祗格思享我明徳天鑒孔章玄祉昭錫¶
亞獻終獻正安　羽籥云罷干戚載揚接神有恪錫羡¶
<pb:KR2a0032_WYG_132-3a>¶
　無疆¶
送神髙安　神駕來思風舉雲飛神馭歸止天空露晞¶
景祐親郊三聖並侑二首¶
奠幣廣安　千齡啓運二后在天嘉壇並侑億萬斯年¶
酌獻彰安　皇基締構帝系靈長躬薦鬰鬯子孫保昌¶
常祀二首¶
太祖配位奠幣定安　翕受駿命震疊群方侑祀上帝¶
　徳厚流光¶
酌獻英安　誕受靈符肇基丕業配享潔尊永隆萬葉¶
<pb:KR2a0032_WYG_132-3b>¶
元符親郊五首　(餘同咸平凡闕者皆用舊詞)¶
降神景安(六變辭同)　無為靡逺深厚廣圻祭神恭在¶
　弁冕衮衣粢盛豐美明徳馨輝以祥以祐非眇專祈¶
升降乾安(罍洗飲福並奏)　神靈擁衞景從雲隨玉色温粹天¶
　歩舒遲周旋陟降皇心肅祗千靈是保百福攸宜¶
退文舞迎武舞正安　左手執籥右手秉翟進旅退旅¶
　萬舞有奕¶
<pb:KR2a0032_WYG_132-4a>¶
徹豆熈安　陟彼郊丘大祀是承其豆孔庶其香始升¶
　上帝時歆以我齊明卒事而徹福祿來成¶
送神景安　馨遺八尊器空二簋至祀至䖍穹祗貺祉¶
政和親郊三首¶
皇帝升降乾安　因山為髙爰陟其首玉趾躩如在帝¶
　左右帝謂我王予懐仁厚眷言顧之永綏九有¶
配位酌獻大寜　於穆文祖妙道九徳黙契靈心肇基¶
　王迹啓佑後人垂裕罔極合食昭薦孝思維則¶
　於皇順祖積徳累祥發源深厚不耀其光基天明命¶
<pb:KR2a0032_WYG_132-4b>¶
　厥厚克昌是孝是享申錫無疆¶
髙宗建炎初國歩尚艱乃召有司天帝地祗及他大祀¶
　先以時舉太常尋奏近巳增募樂工干羽簨虡亦備¶
　始循舊禮用登歌樂舞其祀昊天上帝¶
降神用景安圜鐘為宫三奏　蒐講上儀式修毖祀日¶
　吉辰良禮成樂備風馭雲旗聿來歆止嘉我馨徳介¶
　兹繁祉¶
<pb:KR2a0032_WYG_132-5a>¶
黄鐘為角一奏　我將我享涓選休成執事有恪惟寅¶
　惟清樂既六變肅雍和鳴髙髙在上庶幾是聽¶
太簇為徴一奏　禮崇禋祀備物薦誠昭格穹昊明徳¶
　惟馨風馬雲車肹蠁居歆申錫無疆賚我思成¶
姑洗為羽一奏　惟天為大物始攸資恭承禋祀以報¶
　以祈神不可度日監在兹有馨明徳庶其格思¶
皇帝盥洗正安　靈承上帝厲意專精設洗于階罍水¶
　以清盥以致潔感通神明無逺弗届其饗兹誠¶
升壇正安　皇矣上帝神格無方一陽肇復典祀有常¶
<pb:KR2a0032_WYG_132-5b>¶
　豆登豐潔薦徳馨香棐忱居歆降福穰穰¶
上帝位奠玉幣嘉安　治極發聞不瑕有芬嘉玉陳幣¶
　神届欣欣誠心昭著欽恭無文以安以侑篤祜何垠¶
太祖位奠幣定安　茫茫蒼穹孰知其紀精意潛通雖¶
　逺而邇量幣薦誠有實斯篚睠然顧之永錫繁祉¶
皇帝還位正安　典祀有常昭事上帝奉以告䖍逮迄¶
　奠幣鐘鼔既設禮儀既備神之格思恭承貺賜¶
<pb:KR2a0032_WYG_132-6a>¶
捧爼豐安　祀事孔明禮文惟楙爰潔犧牲載登爼豆¶
　或肆或將無聲無臭精祲潛通永綏我后¶
上帝酌獻嘉安　氣萌黄鐘萬物資始欽若髙穹吉蠲¶
　時祀神筴泰元增授無巳羣生熈熈函䝉繁祉¶
太祖位酌獻英安　赫赫翼祖受命于天徳邁三代威¶
　加八埏陟配上帝明禋告䖍流光垂裕於萬斯年¶
文舞退武舞進正安　大徳曰生隂陽寒暑樂舞形容¶
　干戚籥羽一弛一張退旅進旅神安樂之祉錫綿宇¶
亞終獻文安　惟聖普臨順皇之徳典禮有彜享祀不¶
<pb:KR2a0032_WYG_132-6b>¶
　忒籩豆靜嘉降登肹飭神具醉止景貺咸集¶
徹豆肅安　内心齊誠外物蠲潔神來廸嘗爼豆既徹¶
　燕及羣生靡或夭閼降福穰穰時萬時億¶
送神景安　於赫上帝乘龍御天惟聖克事明饗斯䖍¶
　薦豆云徹靈猋且旋載錫休祉其惟有年¶
望燎正安　靈承上帝精意感通馨香旁達粢盛既豐¶
　登降有儀祀備樂終神之聽之福禄來崇¶
<pb:KR2a0032_WYG_132-7a>¶
紹興十三年初舉郊祀命學士院製宮廟朝獻及圜壇¶
　行禮登門肆赦樂章凡五十有八至二十八年以臣¶
　僚有請改定於是御製樂章十有三及徽宗元御製¶
　仁宗廟樂章一共十有四篇餘則分命大臣與兩制¶
　儒館之士一新撰述并懿節别廟樂曲凡七十有四¶
　俱彚見焉其祀圜丘¶
皇帝入中壝乾安　帝出于震巽惟齊明律曰姑洗以¶
　示潔清我交于神蠲意必精既盥而往祈鑒斯誠¶
降神景安　陽動黄宫日旋南極天門蕩蕩百神受職¶
<pb:KR2a0032_WYG_132-7b>¶
　爰熈紫壇熉黄殊色神哉沛來葢親有徳¶
盥洗乾安　帝顧明徳監于克誠齊戒滌濯式示潔清¶
　郊丘合祛享意必精既盥而薦熈事備成¶
升壇乾安　帝臨崇壇媪神其從稽古合祛並侑神宗¶
　升階奠玉誠意感通貺施鼎來受福無窮¶
昊天上帝位奠玉幣嘉安(御製)　上穹昊天日星垂曜照¶
　臨下土王國是保維玉與帛寅㳟昭報永左右之欽¶
<pb:KR2a0032_WYG_132-8a>¶
　若至道¶
皇地祗位奠玉幣嘉安(御製)　至哉坤厚隤然止靜柔載¶
　動植資始成性玉光幣色璨若其映式恭禋祀有邦¶
　之慶¶
太祖皇帝位奠幣廣安(御製)　明明翼祖並侑泰壇肇造¶
　綿宇王業孔艱表正封略上際下蟠躬以大報亦止¶
　于燔¶
太宗皇帝位奠玉幣化安(御製)　赫赫巍巍及時純熙昊¶
　天成命后則受之登邁邃古光被聲詩有幣陟配孫¶
<pb:KR2a0032_WYG_132-8b>¶
　謀所貽¶
降壇乾安　躬展盛儀天歩逡廵樂備禮交嘉玉旣陳¶
　神方安坐薦祉紛綸陟降有容皇心載勤¶
還位乾安　克昭王業命成昊天泰畤禋燎八陛惟圓¶
　肅然威儀登降周旋是謂精享神監吉蠲¶
奉爼豐安　至大惟天云何稱徳展誠致薦牲用博碩¶
　誠以牲寓帝由誠格居歆降祥時萬時億¶
<pb:KR2a0032_WYG_132-9a>¶
再詣盥洗乾安　帝出于震巽惟潔齊神明其徳廼稱¶
　禋柴惟兹吉蠲昭事聿懐重盥而祀敷錫孔皆¶
再升壇與初升同惟易奠玉作奠酌¶
昊天上帝位酌獻禧安(御製)　謁欵壇陛祗祀泰禋丘圜¶
　自然可格至神桂尊登酌嘉薦方新靡福菲眇敷佑¶
　下民¶
皇地祗位酌獻光安(御製)　厚徳光大承元之明兹潛莩¶
　吹升于昭清氷天桂海咸資化成㳟酌彛醪報本惟¶
　精¶
<pb:KR2a0032_WYG_132-9b>¶
太祖皇帝位酌獻彰安(御製)　於赫皇祖創業立極肅肅¶
　靈命蕩蕩休徳嘉觴精潔雅奏金石丕顯神謨惟後¶
　之則¶
太宗皇帝位酌獻韶安(御製)　丕鑠帝宗復受天命羣隂¶
　猶黷一戎大定奠鬯斯馨功歌在詠佑啓後人文軌¶
　蚤正¶
還位乾安　肆類上帝懐柔百神槀秸既設珪幣既陳¶
<pb:KR2a0032_WYG_132-10a>¶
　精誠潛交巳事而竣佑我億載基圖日新¶
入小次乾安　恭展羙報聿修上儀禮樂和節登降適¶
　宜徳焉斯親神靡不娭海内承福式固邦基¶
文舞退武舞進正安　泰元尊臨富媪繁祉於皇祖宗¶
　既昭格止奏舞象功靈其有喜永言孝思盡善盡美¶
亞獻正安　陽丘其髙神祗並位既奠厥玉既奉厥醴¶
　亦有嘉徳克相毖祀㫖酒載爵以成熈事(終獻同止易再酌為)¶
　(三酌)¶
出小次位乾安　爰熈紫壇天地並貺來燕來寜畢陳¶
<pb:KR2a0032_WYG_132-10b>¶
　鬰鬯承神至尊精意所鄉告靈饗奠祉福其暢¶
詣飲福位乾安　帝臨崇壇媪神其從祖宗並歆福禄¶
　攸同兵寢刑措時和咸豐其應受之將施無窮(降壇同止)¶
　(易將作以)¶
飲福禧安　八音克諧降神出祗風馬雲車陟降在兹¶
　錫我純嘏我應受之一人有慶燕及羣黎¶
還位乾安　帝出於震孝奏上儀燔燎羶薌神徠燕娭¶
<pb:KR2a0032_WYG_132-11a>¶
　肅若舊典罔或不祗既右饗之翕受蕃釐¶
徹豆熈安　燎薌既升焫膋以潔于豆于登焄蒿有飶¶
　紫幄熉黄神其安恱將以慶成薄言盍徹¶
送神景安　九霄眇邈神不可求何以降之監徳之修¶
　三獻備成神不可留何以送之保天之休¶
望燎乾安　謂天葢髙陽嘘而生日月列宿皆天之神¶
　肆求厥類與陽俱升視燎于壇以終其勤¶
望瘞乾安　謂地葢厚隂翕而成社稷羣望皆地之靈¶
　肆求厥類與隂俱凝視瘞于坎以終其勤¶
<pb:KR2a0032_WYG_132-11b>¶
還大次乾安　舞具八佾樂備六成大矣孝熈厲意專¶
　精巳事而竣囘軫還衡我應受之以莫不增¶
還内采茨　五輅鳴鑾八神警蹕天官景從莫不祗栗¶
　祲威盛容昭哉祖述祚我無疆叶氣充溢¶
寜宗郊祀二十九首¶
皇帝入中壝乾安　合祀丘澤登侑祖宗顧諟惟精靈¶
　承惟恭有嚴皇儀有莊帝容監于克誠肅肅雍雍¶
<pb:KR2a0032_WYG_132-12a>¶
降神景安圜鐘為宫　天門蕩蕩雲車隂隂百神咸秩¶
　三靈顧歆神哉來娭神哉溥臨饗時宋徳翼翼小心¶
黄鐘為角　華葢既動紫㣲洞開星樞周旋日車徘徊¶
　靈兮顧佑靈兮沛來載燕載娭式時壇垓¶
太簇為徴　泰尊媪釐祖功宗徳辰躔陪營嶽瀆受職¶
　神哉來下神哉來格饗徳惟馨留虞嘉席¶
姑洗為羽　金石宣昭羽旄紛綸潔火夕照明水夜陳¶
　娭哉惟靈娭哉惟神風馬招揺惟徳之親¶
皇帝盥洗乾安　皇帝儉勤盥用陶瓦禮神頌祗奠幣¶
<pb:KR2a0032_WYG_132-12b>¶
　獻斚月鑑隂肅醴液融冶挹彼注兹禮無違者¶
升壇乾安　崇臺穹窿髙靈下墮慶隂彷彿從坐嶫峨¶
　宵昇于丘時通權火維天之命百禄是荷¶
降壇　帝饗于郊一精二純紫觚陟降嘉玉妥陳神方¶
　留娭瑞貺紛綸申錫無疆螽斯振振¶
還位　肅肅禮度鋗鋗宫奏天行徐謐皇儀昭懋光連¶
　重壁物備簋豆於皇以饗無聲無臭¶
<pb:KR2a0032_WYG_132-13a>¶
尚書奉爼　列爼孔陳嘉籩維實鼎煁陽燧玉流星液¶
　我牲既碩我薦既苾神監下昭安坐翔吉¶
再詣盥洗　帝澄初觴禮嚴再盥精明顯昭齊顒洞貫¶
　靈娭留俞神光炳煥我宋受福永夀于萬¶
再升壇　紫壇嶽立神光夜燭有儼旒采有鸞佩玉霄¶
　垠顧佑祖宗熈穆對越不忘俾爾戩榖¶
降壇乾安　天容澄謐景氣晏和瓚斚薦醇鋗璆叶歌¶
　帝降庭止夜其如何神助之休宜爾衆多¶
還位乾安　甘露流英卿雲舒采靈俞有喜神光晻曖¶
<pb:KR2a0032_WYG_132-13b>¶
　穆穆來莅洋洋如在帝用居歆澤及四海¶
入小次乾安　聽惟饗徳監惟棐忱顧諟思明靈承思¶
　欽永言端莅肅對下臨上帝是皇毋貳爾心¶
文舞退武舞進正安　羽籥陳容干戚按節徳閑而泰¶
　功勞而决虞我神祗揚我謨烈盡美盡善福流有截¶
亞獻正安　帝臨中壇神從八陛華玉展瑞明馨薦醴¶
　亦有嘉徳克相盛禮獻兹重觴降福瀰瀰¶
<pb:KR2a0032_WYG_132-14a>¶
終獻正安　敬事天地升侑祖宗陳盥于三介觴之重¶
　秉徳翼翼有來雍雍相予祀事福嘏日溶¶
出小次乾安　孝奏展成熈儀畢薦光流桂爼祥衍椒¶
　奠風管晨凝雲容天轉拜貺于郊右序詒燕¶
詣飲福位乾安　所饗惟清所欽惟馨靈喜留俞天景¶
　窈㝠福禄來成福祿來寜皇用時歛夀我慈庭¶
飲福禧安　瓚斚觩䚧觥罍氤氲有醴惟香有酒惟欣¶
　肹蠁豐融懿懿芬芬我龍受之如川如雲¶
降壇乾安　天錫多祉皇受五福言瞻瑶壇迄奉瑄玉¶
<pb:KR2a0032_WYG_132-14b>¶
　昭星炳燿元氣囘復帝儀載旋有嘉穆穆¶
還位乾安　璇圖天深鼎文日輝慶流皇家象炳紫微¶
　乾囘冕旒雲煥衮衣何千萬年式于九圍¶
尚書徹豆熈安　蘭豆既升簠簋既登禮備爼實饗貴¶
　牲時乃告徹器用畢興祚我皇基介福是膺¶
送神景安　神輔有徳來燕來娭禮薦熈成三靈逆釐¶
　神饗有道言旋言歸福祉咸䝉百世本支¶
<pb:KR2a0032_WYG_132-15a>¶
詣望燎位乾安　莫神乎天陽嘘而生日月星辰皆乾¶
　之精肆求厥類與陽俱升眡燎于壇展也大成¶
詣望瘞位乾安　地載萬物隂翕而成山嶽河瀆皆坤¶
　之靈克肖其象與隂俱凝眡瘞于坎思求厥成¶
還大次乾安　福力流胙祈方欽柴鹵簿載肅球架允¶
　諧帝祉具臨皇靈允懐遄御于次降福孔皆¶
還内乾安　八神呵蹕千官景從回軫還衡祲威盛容¶
　妥飾芝鳯御朝雲龍歸夀慈闈敷時民雍¶
景祐上辛祈榖仁宗御製二首¶
<pb:KR2a0032_WYG_132-15b>¶
太宗配位奠幣仁安　天祚有開文徳來逺祈榖日辛¶
　侑神禮展¶
酌獻紹安　於穆神宗惟皇永命薦醴六尊聲歌千詠¶
紹興祈榖三首¶
降神盥洗升壇還位及上帝奠玉幣奉爼並同圜丘¶
太宗位奠幣宗安　於穆思文克配上帝涓選休成遵¶
　揚嚴衛祇薦明誠肅陳量幣享兹吉蠲申錫來裔¶
<pb:KR2a0032_WYG_132-16a>¶
上帝位酌獻嘉安　三陽肇新萬物資始精誠祈天其¶
　聽斯邇願均雨暘田疇之喜如坻如京以備百禮¶
太宗位酌獻徳安　天錫勇智允惟太宗功隆徳盛與¶
　帝比崇禮嚴陟配誠達精衷尚其錫祉嵗以屢豐¶
孟夏雩祀仁宗御製二首¶
太祖配坐奠幣獻安　昊天葢髙祀事為大嚴配皇靈¶
　億福來介¶
酌獻感安　龍見而雩神之來格犧象精良威靈赫奕¶
紹興雩祀一首¶
<pb:KR2a0032_WYG_132-16b>¶
上帝位酌獻嘉安　蒼蒼昊穹覆臨卜土欽惟嵗事民¶
　所依怙爰竭精䖍禮典斯舉甘澤以時介我稷黍¶
冬至孟春孟夏季秋四祀上公攝事七首¶
降神景安二章　天何言哉至清而健黙定幽贊降祥¶
　福善夙設圜壇恭陳嘉薦貞馭下臨儲休錫羡¶
　生物之祖興益之宗于國之陽以禋昊穹六變降神¶
　於論皷鐘親德享道錫羡無窮¶
<pb:KR2a0032_WYG_132-17a>¶
太尉行正安　禮經之重祭典為宗上公攝事登降彌¶
　恭庶品豐潔令儀肅雍百神萃止惟吉之從¶
司徒奉爼豐安　禮崇禋祀神鑒孔眀牲牷博腯以炰¶
　以烹馨香蠲潔品物惟精錫以純嘏享兹至誠¶
飲福廣安　簠簋既陳吉蠲登薦洗心防邪肅祇祭典¶
　陟降惟寅籩豆有踐百福咸宜淳耀丕顯¶
亞終獻文安　秩秩禮文肅肅嚴祀仰洽神休式協民¶
　紀灌獻有容叙其爼簋明徳惟馨以介丕祉¶
送神景安　帝臨中壇肅恭禋祀靈景舒光飛龍旋軌¶
<pb:KR2a0032_WYG_132-17b>¶
　送神有章神心具醉輔徳惟仁永錫元祉¶
景徳以後祀五方帝十六首¶
青帝降神髙安(六變)　四序伊始三陽肇新氣迎東郊蟄¶
　户咸春功宣播殖澤被生民祝史正辭昭事惟寅¶
奠玉幣酌獻並用嘉安　條風始至盛徳在木平秩東¶
　作種獻穜穋律應青陽氣和玉燭惠彼兆民以介景¶
　福¶
<pb:KR2a0032_WYG_132-18a>¶
送神髙安　備物致用薦羞神明禮成樂舉克享克禋¶
酌獻祐安　條風斯應候厯維新陽和啓蟄品物皆春¶
　箎簧協奏簠簋畢陳精羞豐薦景福攸臻¶
赤帝降神髙安　長嬴戒序侯正南訛功資蕃育氣應¶
　清和鼎實嘉爼樂備登歌神其來享降福孔多¶
奠玉幣酌獻嘉安(景祐用祐安辭亦不同)　象分離位徳配炎精¶
　景風協律化神含生百嘉茂育乃順髙明神無常享¶
　享于克誠¶
送神髙安　籩豆有踐黍稷惟馨禮終三獻神歸杳㝠¶
<pb:KR2a0032_WYG_132-18b>¶
黄帝降神髙安　坤輿厚載黄裳元吉宅中居正含章¶
　抱質分王四季其功靡秩育此羣生首兹六律¶
奠玉幣酌獻嘉安(景祐用祐安辭亦不同)　中央定位厚徳惟新¶
　五行攸正四氣爰均笙鏞以間簠簋斯陳為民祈福¶
　肅奉明禋¶
送神髙安　上徳居中方輿配位樂以送神式申昭事¶
白帝降神髙安　西顥騰晶天地始肅盛徳在金百嘉¶
<pb:KR2a0032_WYG_132-19a>¶
　茂育彍弩射牲築場登榖明靈格思旌罕紛屬¶
奠玉幣酌獻嘉安(景祐用祐安辭亦不同)　博碩肥腯以炰以烹¶
　嘉栗旨酒有彌斯盈有核惟旅肅肅烝烝吉蠲備物¶
　享于克誠¶
送神髙安　颷輪戻止景燭靈壇金奏繹如白露溥漙¶
黑帝降神髙安　隆冬戒序嵗厯順成一人有慶萬物¶
　由庚有旨斯酒有碩斯牲報功崇徳正直聰明¶
奠玉幣酌獻嘉安(景祐用祐安辭亦不用)　大儀幹運星紀環周¶
　三時不害黍稷盈疇克誠致享品物咸羞禮成樂變¶
<pb:KR2a0032_WYG_132-19b>¶
　錫祚貽休¶
送神髙安　管磬咸和禮獻斯畢靈歟言旋神降之吉¶
紹興以後祀五方帝六十首¶
青帝降神髙安圜鐘宫三奏　於神何司而徳于木肅¶
　然顧歆則我斯福我祀孔時我心載祗匪我之私神¶
　來不來¶
黄鐘為角一奏　神兮焉居神在震方仁以為宅秉天¶
<pb:KR2a0032_WYG_132-20a>¶
　之陽神之來矣道修以阻望神未來使我心苦¶
太簇一奏　神在途矣習習以風百靈後先敢一不㳟¶
　奔走癘疫祓除菑凶顧瞻下方逍遥從容¶
姑洗羽一奏　温然仁矣熈然春矣龍駕帝服穆將臨¶
　矣我酒清矣我肴烝矣我樂備矣我神顧矣¶
升殿正安　在國之東有壇崇成節以和樂式降式登¶
　潔我珮服璆琳鏘鳴匪壇斯髙曷妥厥靈¶
青帝奠玉幣嘉安　物之熈熈胡為其然䝉神之休廼¶
　敢報旃有邸斯珪有量斯幣于以奠之格此精意¶
<pb:KR2a0032_WYG_132-20b>¶
太昊氏位奠幣嘉安　卜嵗之初我迎春祗孰克侑饗¶
　曰古宓戯於皇宓戯萬世之徳再拜稽首敢愛斯璧¶
奉爼豐安　靈兮安留煙燎既升有碩其牲有爼斯承¶
　匪牲則碩我徳惟馨緩節安歌庶幾是聽¶
青帝酌獻祐安　百末布蘭我酒伊㫖酌以匏爵洽我¶
　百禮帝居青陽顧予嘉觴右我天子宜君宜王¶
太昊酌獻祐安　五徳之王誰實始之功括造化與天¶
<pb:KR2a0032_WYG_132-21a>¶
　無期酌我清酤盥獻載飭神鑒孔饗天子之徳¶
亞終獻文安　貳觴具舉承神嘉虞神具醉止眷焉此¶
　都我嵗方新我畝伊殖時暘時雨繄神之力¶
送神髙安　忽而來兮格神鴻休忽而往兮神不予留¶
　神在天兮福我夀我千萬春兮髙靈下墮¶
赤帝降神髙安圜鐘為宫　離明御正徳協于火有感¶
　其生維帝是何帝圖炎炎貽福錫我鑒于妥䖍髙靈¶
　下堕¶
黄鐘為角　赤精之君位于朱明茂育萬物假然長嬴¶
<pb:KR2a0032_WYG_132-21b>¶
　我潔我盛我蠲我誠神其下來雲車是承¶
太簇為徴　八卦相蕩一氣散施隆熾恢台職神尸之¶
　肅肅颷御神戾于天於昭神休天子萬年¶
姑洗為羽　燁燁其光炳炳其靈窅其如容歘其如聲¶
　扇以景風道以朱斿我徳匪類神其安留¶
升殿正安　除地國南有基崇崇載陟載降式䖍式恭¶
　燎煙既燔黻冕斯容神如在焉肆予幽通¶
<pb:KR2a0032_WYG_132-22a>¶
赤帝奠玉幣嘉安　太微呈祥炎徳克彰佑我基命格¶
　于明昌一純二精有嚴典祀于以奠之以介繁祉¶
神農氏奠幣嘉安　練以纁黄有篚將之肹蠁斯答有¶
　神昭之維神于民實始貨食歸徳報功敢怠王國¶
奉爼豐安　有牲在滌從以騂牡或肆或將有潔其爼¶
　神嗜飲食飶飶芬芬莫腆于誠神其顧歆¶
赤帝酌獻祐安　四月維夏兆于重離帝執其衡物無¶
　癘疵於皇帝功思樂㫖酒奠爵既威垂福則有¶
神農氏酌獻祐安　猗歟先農肇兹黍稷既殖既播有¶
<pb:KR2a0032_WYG_132-22b>¶
　此粒食秬鬯潔清彛罇疏羃竭我瑶斚莫報嘉績¶
亞終獻文安　盥爵奠斚載䖍載恭籩豆靜嘉於樂皷¶
　鐘禮備三獻神具醉止孰顯神徳揚光紛委¶
送神髙安　神來何從馺然靈風神去何之杳然幽蹤¶
　伊神去來霧散雲烝獨遺休祥山崇川增¶
黄帝降神髙安圜鐘為宫　維帝奠位乃咸于時孰主¶
　張是而樞紐之榖我腹我比予于兒告我冠服迨其¶
<pb:KR2a0032_WYG_132-23a>¶
　委蛇¶
黄鐘角　蓀無不在日與我居堯不可來肹蠁斯須象¶
　服龍駕淵淵皷桴蓀不汝多多汝意孚¶
太簇徴　樂哉帝居逝留無常爾信我宅爾中我鄉乃¶
　眷兹土於赫君王翩然下來去未遽央¶
姑洗羽　澹兮撫琴啾兮吹笙神之未來肅穆以聽繽¶
　紛羽旄姣服在中神既來止亦無惰容¶
升殿正安　民生地中動作食息與我周旋莫匪爾極¶
　捕鰈東海搴茅南山彼勞如何矧升降間¶
<pb:KR2a0032_WYG_132-23b>¶
黄帝奠玉幣嘉安　萬櫝之寳一絇之絲孕之育之誰¶
　為此施歸之后神神曰何為不宰之功蕩然四垂¶
有熊氏位奠幣嘉安　維有熊氏以土勝王其後皆㳂¶
　兹徳用壯黼黻幅舄裳衣是創幣之元纁對此昭亮¶
奉爼豐安　王曰欽哉無愛斯牲登我元祀亦有皇靈¶
　以將以享或剝或烹大夫之爼天子之誠¶
黄帝酌獻祐安　黍以為翁鬰以為婦以侑元功以酌¶
<pb:KR2a0032_WYG_132-24a>¶
　大斗伊誰歆之皇皇帝后伊誰嘏之天子萬年¶
有熊氏酌獻祐安　昔在緜邈有人公孫登政撫辰節¶
　用良勤所蓄既大所行宜逺載其華罇從以簫管¶
亞終獻文安　羽觴更陳厥味清涼飲之不煩又有蔗¶
　漿夜未艾止明星浮浮願言妥靈靈兮淹留¶
送神髙安　靈不肯留沛兮將歸玉節猋逝翠旗並馳¶
　顧瞻佇立悵然佳期蹇千萬年無斁人斯¶
白帝降福髙安圜鐘為宫　白藏啓序庶彚向成有嚴¶
　禋祀用答幽靈風馬雲車來燕來寜洋洋在上休福¶
<pb:KR2a0032_WYG_132-24b>¶
　是承¶
黄鐘角　素精肇節金行固藏氣冲炎伏明河翻霜功¶
　收有年禮薦有章祗越眇㝠鴻基永昌¶
太簇徴　昊天之氣揫歛萬彚涓日潔齊有嚴厥祀有¶
　牲維肥有酒維㫖神之燕娭鍚兹福祉¶
姑洗羽　執矩斯兌實惟素靈受職儲休萬寳以成饗¶
　於西郊奠玉陳牲侑以雅樂來歆克誠¶
<pb:KR2a0032_WYG_132-25a>¶
升殿正安　素猋諧律西顥墮靈肇復元祀晨煬肅清¶
　下土層陔嘉薦芳馨以御蕃祉介我西成¶
白帝奠玉幣嘉安　惟時素秋肇舉元祀禮備樂作降¶
　登有數洋洋在上神既來止神之格思錫我繁祉¶
少昊氏位奠幣嘉安　西顥肅清羣生茂遂有嚴報典¶
　孔明祀事珪幣告䖍神靈燕喜賚我豐年以錫民祉¶
奉爼豐安　洽禮既陳諧音具舉有滌斯牲孔碩為爼¶
　維帝居歆介我稷黍樂哉有秋繄神之祜¶
白帝酌獻祐安　徂商肇祀靈葢孔饗恭承嘉禧湛澹¶
<pb:KR2a0032_WYG_132-25b>¶
　秬鬯監此馨香靈其安留疇惠下民匪靈之休¶
少昊氏位酌獻祐安　沆碭西顥功載萬世乘金宅兑¶
　侑我明祀嘉觴布蘭牲玉潔精神之燕虞肅用有成¶
亞終獻文安　肅成萬物泬㵳其秋惟兹祀事戾止靈¶
　斿酌獻具舉典禮是求冀福斯民黍稷盈疇¶
送神髙安　沆碭白藏順成萬寳有來徳馨於昭神妥¶
　露華晨晞颷馭聿還介我嗣嵗澤均幅員¶
<pb:KR2a0032_WYG_132-26a>¶
黑帝降神髙安圜鐘為宫　吉日壬癸律中應鐘國有¶
　故常北郊迎冬乃蕆祀事必祗必恭明黙雖異感而¶
　遂通¶
黄鐘為角　良月盈數四氣推遷帝於是時典司其權¶
　髙靈下墮降祉幅員神之聽之祀事罔愆¶
太簇為徴　北方之神執權司冬三時務農於焉告功¶
　禮備樂作歸功於神風馬來游承錫斯民¶
姑洗為羽　天地閉塞盛徳在水黑精之君降福羡祉¶
　洋洋在上若或見之齊莊承祀其敢斁思¶
<pb:KR2a0032_WYG_132-26b>¶
升殿正安　昧爽昭事煌煌露光滌溉蠲潔容儀肅莊¶
　牲肥酒㫖薦此芬芳降陟有序禮無越常¶
黑帝奠玉幣嘉安　晨曦未升天宇肅穆祗若元祀將¶
　以幣玉神之格思三獻茅縮明靈懌豫下土是福¶
髙陽氏位奠幣嘉安　颷馭雲葢神之顧歆丕昭禮容¶
　發揚樂音祀事既舉仰當神心申以嘉幣式薦誠諶¶
奉爼豐安　辰牡孔碩奉牲以告祕祝非祈豐年宜報¶
<pb:KR2a0032_WYG_132-27a>¶
　至意昭徹交乎神明降福穰穰用燕羣生¶
黑帝酌獻祐安　赫赫神游周流八極徳馨上聞於焉¶
　來格不腆酒醴用伸悃愊神其歆之民用嚮徳¶
髙陽氏酌獻祐安　十月納禾民務藏葢不有神休民¶
　罔攸頼孟冬之吉禮行不昧神降百祥昭著蓍蔡¶
亞終獻文安　萬彚揫歛時惟冬序蠢爾黎氓入此室¶
　處酌獻告神禮以時舉頼此隂隲民有所祜¶
送神髙安　神之戾止天門夜開禮備告成雲軿亟回¶
　旗纛晻靄萬靈喧豗獨遺祉福用澤九垓¶
<pb:KR2a0032_WYG_132-27b>¶
乾徳以後祀感生帝十首¶
降福大安　和均玉管政協璿衡四序資始萬物含生¶
　皇猷允洽至徳惟明為民祈福克致精誠¶
太保行保安　衣冠儼若歩武有容公卿濟濟率禮惟¶
　㳟¶
罍洗正安　昊天降康云何以報斯謀斯惟雍雍灌鬯¶
　身之潔兮神斯來止神之享兮民斯福矣¶
<pb:KR2a0032_WYG_132-28a>¶
奠玉幣慶安　籩豆有踐玉帛斯陳神無常享享于精¶
　純¶
奉爼咸安　爼實具列明徳惟馨肅容祇薦神其降靈¶
酌獻崇安　樂調鳯律酒浥犧尊至靈斯御盛徳彌敦¶
飲福廣安　三陽戒律萬彚騰精既蘇昆蟲畢達勾萌¶
　具陳犧象式薦誠明錫以蕃祉永保咸平¶
亞終獻文安　大君有命祀典咸脩薦獻式叙淑愼優¶
　柔¶
徹豆肅安(以下二首政和中製)　奉承明祀惟羊惟牛卬盛于豆¶
<pb:KR2a0032_WYG_132-28b>¶
　備陳庶羞鐘鼓喤喤神具醉止其徹嘉籩永綏福祉¶
送神普安　既臨下土復歸于天神之報貺受福無邊¶
景祐祀感生帝二首¶
宣祖配位奠幣皇安　濬發長源粤惟始祖五運協圖¶
　萬靈來䕶¶
酌獻肅安　龍徳而隱源流則長宜乎億祀侑享彌昌¶
元符祀感生帝五首¶
<pb:KR2a0032_WYG_132-29a>¶
降神大安(六變)　二儀交泰七政順行四序資始萬物含¶
　生皇朝創業盛徳致平為民祈福潔此精誠¶
初獻升降保安　冕旒儼若歩武有容公卿濟濟韶濩¶
　邕邕¶
帝位酌獻　樂和鳯律酒奠犧尊神明斯享禮盛難論¶
亞終獻文安　大君有命闕典咸脩帝歆明祀佑聖千¶
　秋¶
送神普安　俯臨下土廻復上天觸類而長荷福無邊¶
帝位奠玉幣同前慶安禧祖奠幣同景祐皇安酌獻同¶
<pb:KR2a0032_WYG_132-29b>¶
　景祐宣祖肅安奉爼同熈寕咸安¶
紹興以後祀感生帝十六首¶
降神大安圜鐘為宫　炎精之神飛軿碧落駕以浮雲¶
　丹書赤雀禮備豆籩樂諧簫勺神具醉止佑我景鑠¶
黄鐘為角　宋徳惟火神實司之上儀申藏迎方重離¶
　瑶幣告潔秀華金支啾啾神龍來介繁禧¶
太簇為徴　於物司火於方峙南璇霄來下羽衛毿毿¶
<pb:KR2a0032_WYG_132-30a>¶
　祠官祝釐聯珮合簪本支有衍則百斯男¶
姑洗為羽　惟神之安方觧羽鑾赤旂霞曵從以炎官¶
　居歆嘉薦肹蠁靈壇神之格矣民訖多盤¶
盥洗保安　衝牙鏘鳴肅容專精交神之義罔敢弗誠¶
　設洗于阼罍水惟清盥以致潔感通神明¶
升殿保安　三陽交泰日新惟良大建厥祀兹報興王¶
　禮嚴陟降徳薦馨香聿懐嘉慶降福穰穰¶
感生帝位奠玉幣光安　肅肅嚴祀神幽必聞騁駕臨¶
　饗將歆飶芬嘉玉陳幣欽㳟無文永綏多祜國祚何¶
<pb:KR2a0032_WYG_132-30b>¶
　垠¶
禧祖位奠幣皇安　於穆文獻景炎發祥啓兹皇運垂¶
　慶無疆篚幣有陳式昭肅莊神之格思如在洋洋¶
奉爼咸安　籩豆大房秩秩在列奉牲以告既全既潔¶
　樂均無爽牲醴攸設神兮燕娭霓旌孑孑¶
感生帝位酌獻崇安　盛徳在火相我炎祚典祀有常¶
　牲玉維具風馬雲車翩翩來顧式蕃帝祉後昆有裕¶
<pb:KR2a0032_WYG_132-31a>¶
僖祖位酌獻肅安　皇矣文獻開國有先徳配感生對¶
　越在天練日得辛來止靈壇神其錫羡瑞應猗蘭¶
文舞退武舞進正安　苾苾芬芬神具醉止笙磬鏗鏘¶
　干旄旖旎鬷假無言神靈惟喜申錫蕃釐暨我孫子¶
亞終獻文安　偉炎厥初縁感而系慶衍式崇昭融有¶
　契樂功既諧觴獻斯繼歆類不違克昌百世¶
徹豆肅安　潔陳斯備昭格惟禋神歆以飫宰徹其餕¶
　清歌振曉叶氣流春永錫祚嗣以渥烝民¶
送神大安　豐祀孔飾肅來自天蘭尊既徹颷馭載遄¶
<pb:KR2a0032_WYG_132-31b>¶
　騎雲縹緲聆樂流連惟邁惟顧降福緜緜¶
望燎普安　禮文既洽熏燎聿升嘉氣四塞丹誠上騰¶
　惟類之應惟福之興永熾天統億載靈承¶
　宋史巻一百三十二¶
<pb:KR2a0032_WYG_132-32a>¶
　宋史巻一百三十二考證¶
樂志七飲福禧安○(臣酉)按酌獻已用禧安飲福不應¶
　又用也通考作禮安此禧字當是禮字之誤下文同¶
　宋史巻一百三十二考證¶
<pb:KR2a0032_WYG_132-32b>¶
